Ostravský zloděj mědi vyšel z vězení a hned šel zase trhat okapy

Hned sedm krádeží za čtrnáct dní má podle policie na svědomí 38letý muž z Ostravy . Recidivistu , který se zaměřoval na měď a nedávno opustil brány věznice , kriminalisté zadrželi počátkem dubna přímo při činu .

Kriminalisté muže zadrželi 10 . dubna v Ostravě - Zábřehu poté , co se z jednoho z místních domů snažil sebrat měděný okap .

Pachatele nejprve vyrušila majitelka domu . „ Žena na něj zakřičela , proto pachatel utekl z místa bez svého částečného lupu a také batohu , který na zahradě zapomněl ,“ vylíčila ve čtvrtek mluvčí policie Eva Michalíková .

Podezřelému se stalo osudným , že se k domu vrátil , protože v tu dobu tam již byli policisté , kteří ho zadrželi . Muž se přiznal .

Při následném vyšetřování se ukázalo , že muž na konci března opustil brány vězení , kde byl rovněž za krádeže . „ To ho však nenapravilo , a ještě v den propuštění se měl dopustit trestného činu majetkového charakteru ,“ poznamenala Michalíková .

Během následujících 14 dní se podle kriminalistů vloupal muž na sedm pozemků rodinných domů , odkud vždy odnesl měděné okapy a střešní krytinu z mědi . Věci zpeněžil ve sběrných dvorech - za peníze si údajně koupil jídlo a pití .

„ Celkovou škodu svými krádežemi způsobil předběžně za 20 000 korun ,“ uvedla mluvčí .

Muž je obviněný z krádeže a porušování domovní svobody a soud ho poslal do vazby . V případě hlavního líčení přes soudem mu hrozí až osmileté vězení .